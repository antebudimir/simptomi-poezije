---
title: "Živi ništa ne znaju"
description: Kada budeš čitala ovu pjesmu, ja ću tek uspomena biti.
date: 2011-08-26
update: 2011-08-26
tags:
  - poezija
  - rezovi
series: "Rezovi"
---

Kada budeš čitala ovu pjesmu,  
ja ću tek uspomena biti.

Smiješno će izgledati žarka ljubavna očitovanja,  
neispunjene molitve ostarjele u stihovima.

Nikad više nećeš primiti pismo dezorijentirana –  
čitati krasopisom ispisane retke odanosti,  
među kojima je položaj neba i zemlje uklesan.

Možda ćeš prvi put osjetiti prazninu,  
pismonoša kada dođe ne noseć’ ništa,  
stih ili dva što bi ručala kraj ognjišta –  
povijest ludosti što se odavno rasplinu.

Nikad više neću osjetiti dodire kroz polusan –  
ruke koje stapa papir uz balade o prolaznosti  
na Ilidži, među drvoredom kestena i platana.

Vrijeme će suditi upornim pjesničkim pokušajima,  
općom će se neuračunljivošću braniti snivanja.

Kada budeš čitala ovu pjesmu,  
sve će mi oprošteno biti.
