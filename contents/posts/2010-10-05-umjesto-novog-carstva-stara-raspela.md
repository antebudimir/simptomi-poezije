---
title: "Umjesto novog carstva stara raspela"
description: "Nikada je nisam poznavao! padala je kiša tih srpanjskih dana..."
date: 2010-10-05
update: 2010-10-05
tags:
  - poezija
  - rezovi
series: "Rezovi"
---

Nikada je nisam poznavao!

padala je kiša tih srpanjskih dana  
osmijesi su lebdjeli iznad ulica  
i žamora krcatih gradskih kavana

Ni tada je nisam poznavao!

uzdasima smo slavili jutra rana  
trenutke poput motiva s razglednica  
na kojima je magija naslikana

Ni tada je nisam poznavao!

doživljaj Perzeida iz njenog stana  
bila je to godina bezbrižnih ptica  
i neprimjetno izvučenih katana

Ni tada je nisam poznavao!

bez obzira na smrtnu ozbiljnost rana  
srljali smo dalje ozarenih lica  
u pratnji staroga Aznavouriana

I tko zna kako se zove, tko bi znao –  
ja ne znam, nikad je nisam upoznao!

<p class='dot-separator'>**</p>

I doista ne znam, ne znam o kom’ je riječ,  
i ništa više, ništa, ne bih znao reć’.
