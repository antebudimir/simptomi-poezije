---
title: "Izobličeni slogovi"
description: "na nešto me doista sjeća taj grad - u čeonom režnju..."
date: 2012-05-12
update: 2012-05-12
tags:
  - poezija
  - rezovi
series: "Rezovi"
---

na nešto me doista sjeća taj grad

u čeonom režnju još žive fotografije skloništa za uboge  
tu su udomljeni mnogi što su igrali epizodne uloge

visoke prozore dobro pamtim

u raskošnim vrtovima odigravale su se nedjeljne šetnje  
ležerne ruke izbjegavale su iscrpljujuće kretnje

dugo mi je trebalo da shvatim

ramena su ugibale vreće sanja, toplih nadanja pune mreže  
a jesen je sa sobom donosila nemire, sve teže i teže

kako se dogodio konačan pad

povijest sretnih ljubavi nastanila se na praznim stranicama mrtve knjige  
na zahrđalim koricama ni naslova ni autora – tek čvrste verige
