---
title: "Dražesni pupoljci svibanjski"
description: "Kad mi se dosad želje nisu ostvarile, čemu se sada imam nadati..."
date: 2022-07-03
update: 2022-07-03
tags:
  - poezija
  - iz-književne-ostavštine
---

<p style='font-size: 1rem; font-style: italic; text-align: right;'>Tko od straha umire, na grobu mu prde.<br>Ivan Raos</p>

> Kad mi se dosad želje nisu ispunile, čemu se sada imam nadati...

Tako mi je odgovorio gospodin Robert nakon što sam mu sjeo u taksi, kazao: "dobar dan, Roberte", i upitao: "kako ste".

Bolje bi bilo da ga nisam ništa pitao. No, tada se ne bismo svi skupa ovdje našli - vi u ulozi publike, ja u ulozi pripovjedača, a gospodin Robert u ulozi jebivjetra koji čeka da mu se želje ispune.

Zamislite vi to: on čitav život čeka da mu se želje ispune!

Roberte, kralju, s koje si ti to planete pao na zemlju koja te toliko razočarala svojim rotacijama i zakonima fizike koji ne dopuštaju ispunjavanje želja protuhama koje nisu spremne poduzeti ništa kako bi navele /skandinavsku boginju koja ispunjava želje/ da ih posjeti.

Čekaj ti, čekaj. Nisi ni prva ni zadnja lijenčina od koje sam čuo i redovno slušam slične izgovore. Svatko ih ima barem nekoliko zbog kojih se, poput drveta, ukopao u mjestu. A kao što znamo: "Čovjek nije drvo, i vezanost je njegova nesreća...".

Nedavno sam čuo još jednu obmanu koju ljudi izuzetno vole. Reče mi prijateljica: "Kako ti zavidim, ti imaš hrabrosti slijediti svoje snove". Mrko sam je pogledao rekavši: "Ne omalovažavaj moj rad, bitango". Imaš san? Radi na njegovom ostvarenju. Želju? Radi na njoj i bit će ti ispunjena. Slijediti snove je zabluda, isto kao i čekati na ispunjavanje želja. Na svemu treba raditi, a većini se ne radi.

A poneki snova nisu ni imali, tek nejasne oblike stremljenja, nikada do kraja definiran put. Većina ljudi samo tetura kroz život, držeći se kao pijan plota (premda se ne sjećam kad sam se posljednji put držao za plot - uvijek samo teturam) nekih izbora koje su donijeli u mladosti kao da im je zabranjeno nešto promijeniti. Štoviše, uvijek je netko ili nešto drugo krivo za neostvarene snove, neispunjene želje.

A realno gledano, ako nas ne tišti nekakva bolest ili kakva druga nesreća koju ne možemo kontrolirati, sve je na nama i sve je za nas. I koliko god to mnoštvo zvučalo moćno, mnogo je toga i protiv nas. Sami smo protiv sebe, i to je najveći neprijatelj kojega bilo koji čovjek može imati. Nitko nas ne poznaje tako dobro da ima obranu za svaki naš napad, kočnicu za svaki naš pokušaj dodavanja gasa. Jedino sami sebi možemo pokopati želje, pružajući pritom stotinu razloga zašto smo ih morali ubiti.

A toliko je prirodno da se mijenjamo. Strasti koje nas gone slabe i odumiru, nove strasti stasaju i žele živjeti. A mi? Mi ih zanemarujemo.

I tako živimo s prožvakanim starim strastima čiji smo okus davno zaboravili, a nove se ne usudimo kušati. Gladni, a strah nas jesti. Gladni – uplašeni i jadni.

Čeka tako naš Robert...  
Čeka dok mu za vožnju od 10 kilometara i 10 minuta isplaćujem 78 kuna. Čeka bez riječi, bez emocija, bez osmijeha. Bez pozdrava na rastanku.

A tko će meni ispuniti želju da me više ne dočekuju Roberti kada sletim u Hrvatsku? Da mi više ne otimaju teško zarađene pare, dok se istovremeno bacaju na žrtvenik željni razumijevanja, možda čak i suosjećanja?

Tko? Nitko, naravno. Ali zato s tobom, Roberte, jebivjetre, pa onda i protuho, više neću. Razumije se, neću ni pješice. Jedna od želja mi je voziti se taksijem, pa si je često i ispunim.

<!-- Što više prevrćem po jeziku to ispunjavanje želja,
i cjeloživotno čekanje na isto,
smješnije mi i on i ta njegova
iskrena izjava zvuče.

Roberte – šezdesetak ti je godina,
po mojoj procjeni, i jebivjetar si -
po toj istoj procjeni mojoj.
Protuho jedna.

Nikakvim posebnim redoslijedom, evo nekih:

1. Kasno je da se sada razvodimo. Ne volimo se više, ali kuda ćemo? Treba imovinu dijeliti, prijatelje, rodbinu. Taman smo kredite otplatili. Novi televizor kupili.
   Ništa, brate. Sjedite onda tako nesretni ispred tog blistavog televizora do smrti.

2. Kasno je da sada mijenjam profesiju. Uostalom, što da radim kada ništa drugo ne znam...
   Ništa, sestro. Budi se onda svako jutro tako nesretna i idi na posao koji ti dođe kao kazna, kazna koju si sama namećeš. Odakle čovjeku uopće ideja da je završetkom škole, završila i svaka daljnja mogućnost školovanja? Iz lijene guzice. Imaš li hobi? Pretvori ga u posao. Nemaš hobi? Otkrij onda prvo hobi.

3.

Zatim već ne zna, pa sad je već kasno,
a nakon toga dolazi do zaključka
da mu je u biti dobro tu gdje je.
Par godina nakon toga lelek, jauk, jecaji da kako se želje nisu ispunile. -->
