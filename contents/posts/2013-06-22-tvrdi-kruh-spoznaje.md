---
title: "Tvrdi kruh spoznaje"
description: "Vidim se jednom davno, za trideset godina, sjedim kraj kamina..."
date: 2013-06-22
update: 2013-06-22
tags:
  - poezija
  - rezovi
series: "Rezovi"
---

Vidim se jednom davno, za trideset godina,  
sjedim kraj kamina i pušim Golden blend

---

Što sam baštinio od pretrpljenih tragedija?  
Mudrost, budnost? Mislim da ne.

Miris čokolade aktivira okidač sjećanja  
i vraća me u Havanu

Dugačak je put do početka stoljeća,  
ali stižem u trenu

Plaza de Armas, Chan chan –  
srpanj na drvenoj terasi,  
i mi na terasi

Chan chan!

Jesam li joj toga dana izjavio ljubav?  
Ne mogu se sjetiti,  
maglovite su mi takve imponderabilije.

Je li me toga dana odbila?  
Ne. Odbila me prije, a i poslije.

– O čemu razmišljaš, dragi?  
– Razmišljam je li došlo vrijeme za krečenje.

Dim me sve jače omamljuje i savladava –  
čokoladu sam joj i poklonio toga dana

Ne sjećam se s kim je ljubovao Tezej,  
ali sjećam se te Idile

Ljetno sunce, alkoholna pića,  
vječne ljubavne teme, intimna htijenja

Neću više pušiti taj prokleti duhan: pretežak mi je,  
prejak, pregorak – predobro gori u sjećanju.

Što sam baštinio od proživljenih godina?  
Ljubav, blagostanje? Mislim da ne.

---

Vidim se jednom davno, za trideset godina,  
sjedim kraj kamina i pušim neki duhan  
koji nije Golden blend
