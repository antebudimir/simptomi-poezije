---
title: "Glagoli za Petru K."
description: Hvala na inspiraciji i oprosti na uzurpaciji...
date: 2014-06-08
update: 2014-06-08
tags:
  - poezija
  - rezovi
series: "Rezovi"
---

Hvala na inspiraciji  
i oprosti na uzurpaciji.

Gledao sam te na slikama. Slikao sam te  
i ovjekovječio pogledom  
svaku poru tvoga tijela.

---

Premda usredotočen na ritam narančastog srca  
i madež na tvojoj usni, udovi se ipak pomiču.

Imam neku ludu sklonost za te  
i tabančim sulud ovom zemljom  
dok postolari zadovoljno trljaju dlanove.

Ovo nije prvi put da se susrećemo.

Iako ti to nisi znala, često si me izvlačila  
iz crnih jama – možda je to bio uzrok  
onoj neobjašnjivoj iscrpljenosti  
koja te ponekad salijetala.

Sada ću napraviti stanku da malo predahneš.

Pripremi si Gunpowder’s temple of heaven.  
Vodu zagrij na 70 stupnjeva i namači 1 minutu,  
kojoj treba dodati još jednu, a zatim procijedi.  
Kraće će rezultirati nepotpunim okusom  
a dulje gorčinom koja ne prašta.

Kažu da razbuđuje mentalno i fizički:  
trebat će ti.

Slab sam u izgovoru i nesiguran na daskama,  
ali svejedno sam igrao razne uloge  
kako bih ti se približio. Eto,  
sinoć sam bio prijateljica s kojom si se smijala,  
iako su otisci suza bili i više nego vidljivi.

Kolegica iz udruge, baka iz Dnevnog boravka,  
prodavačica, kondukter, poštar, konobar...

Igrao sam uloge svih ljudi  
s kojima se susrećeš u životu.  
Ne igram jedino sebe

jer u tvom življenju nemam mjesto –

ipak, sutra te vodim na večeru.  
Svakako pojedi nešto kod kuće,  
s pjesnicima se još nitko nije najeo.

Da znaš samo kuda sam te sve vodio  
i kako smo uživali! Bila si sretna,  
smijala si se – o bože! –  
i ja sam se smijao,  
i ljudi su nam se osmjehivali.

Pariz, Beč, Carigrad...  
Simon čudotvorac i laneno uže  
s kojim se penje na nebo.

Nismo kupovali suvenire pa si zaboravila,  
ali ja sve pamtim. Rekla si mi jednom  
da sam manijak i nisi pogriješila.

Međutim, ja sam pogriješio.

Zaspao sam sinoć uz otvoreni prozor.  
Iznenada sam se probudio  
nagrizan vlažnim zrakom.

---

Kada sam naposljetku shvatio,  
i dalje sam te sanjao,

lijepa Vukovarko.
