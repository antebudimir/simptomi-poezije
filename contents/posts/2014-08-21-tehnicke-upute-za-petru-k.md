---
title: "Tehničke upute za Petru K."
description: Još te uvijek želim poljubiti...
date: 2014-08-21
update: 2014-08-21
tags:
  - poezija
  - rezovi
series: "Rezovi"
---

Još te uvijek želim poljubiti.

---

I Upute za sunčano vrijeme

1. Raščisti misli i opusti se – ako budeš napeta i ja ću biti napet, a nema razloga da budeš napeta te da slijedom toga i ja budem napet.
2. Nagni glavu mrvicu u stranu, desnu – ako je ti nagneš ulijevo, a ja udesno, gledat ćemo se kao čudnovati kljunaši. Ako pak ostanemo uspravni, dodirivat ćemo se nosovima poput Inuita.
3. Sklopi oči. Ne brini, nećeš se poskliznuti – ja ću te primiti kada za to dođe vrijeme.
4. Polako kreni stvarati od obraza smiješak i nemoj se pitati gdje sam toliko dugo.
5. Strpi se malo dok provjerim dah. Strpljenja, molim – bit će ti drago što si čekala.
6. Osjeti kako te zrak dodiruje dok ti se moja glava približava.
7. Sada već možeš biti malčice uzbuđena ali zadrži osmijeh i diši na nos.
8. Malo ću se pognuti a ti, ako bude potrebno, stani na prste – možeš se i popeti na moje cipele.
9. A sada… Ne moram ti valjda sve crtati!

II Upute za kišno vrijeme

Sve isto kao u slučaju sunčanog vremena.  
Malo kiše neće nas rastopiti.

---

Još te uvijek poljubiti želim.
