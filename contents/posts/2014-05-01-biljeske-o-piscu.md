---
title: "Bilješke o piscu"
description: Sljedeće informacije iskrsnule su...
date: 2014-05-01
update: 2014-05-01
tags:
  - poezija
  - rezovi
series: "Rezovi"
published: false
---

Sljedeće informacije iskrsnule su prilikom razgovora s autorom i prema njegovim riječima imaju se smatrati vjerodostojnima. Biografske podatke kao što su godina i mjesto rođenja, osnovna škola koju je pohađao, predmete koje je naročito volio, ime prve simpatije i slične detalje koji obično krase đačke leksikone, autor nije htio obznaniti. Ovih nekoliko redaka što slijede, jedino je što je o sebi imao za reći i za što je dao dopuštenje da se objavi.

> Bilješka I

Usred kaotičnosti i nereda mojih snova,  
maštarija pjesama sanjarija,  
i nadanja,

izdiže se staložena karakteristika  
odbijanja prividnog realizma,  
svojstvena meni.

Dopustite da se predstavim:  
diplomirani sanjar,  
smjer iracionalizam, s naglaskom  
na znanstveno-istraživački rad  
iz područja nerazumnosti.

> Bilješka II

Podmititi me žele sa svih strana,  
ponuda je doista mnogo:  
kriticizam, racionalizam, empirizam...

Nekome bi možda bilo primamljivo,  
netko bi možda smatrao čašću  
da mu se ponudi jedan takav dar,  
ali ja sam naprosto uvrijeđen!  
Ja sam, nepotkupljivi sanjar.
