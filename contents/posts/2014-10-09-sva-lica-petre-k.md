---
title: "Sva lica Petre K."
description: Doista imaš obraza tako se ponašati!
date: 2014-09-10
update: 2014-09-10
tags:
  - poezija
  - rezovi
series: "Rezovi"
---

Doista imaš obraza tako se ponašati!  
Odgrizao bih ti nos da ga nisi davno izgubila.

---

Lijepi pozdrav, lijepa Vukovarko.  
Nisi valjda mislila da ćeš me se tako lako riješiti?  
Znam da to nisi ni htjela.

Svašta ti ja još znam.  
Na primjer: Eshil je poginuo  
kada mu je orao ispustio kornjaču na glavu.  
U carskoj Rusiji pušačima su odsijecali nos.  
Kralja Pira ubio je crijep koji mu je neka baba  
s krova kuće bacila na glavu...

Znam i to da još nisam odustao od tebe.

Generalni pokušaj?  
Generalno, pokušavam,  
kao što se može vidjeti iz priloženog.  
Djecu je lako shvatiti: oni ne odustaju  
jer ne znaju za poraz.

S ovakvima poput mene je...  
zanimljivo.

---

U redu. Razgovarajmo sada ozbiljno.  
Hajdemo se dogovoriti da se nađemo  
na pola puta: ti obećaj da ćeš popiti kavu  
sa mnom, a ja obećavam da neću  
skidati oka s tebe. Tražim li puno?

Voli me, pazi me, mazi me i pustit ću te na miru!

Hajdemo sada najozbiljnije:  
vrati mi moje snove. Očito ne znaš što bi s njima,  
a meni su neophodni i izuzetno dragi.

Usput, to su jedine snimke na kojima me –  
zbilja ljubiš.

Neće biti dobro ako ove škrabotine ugledaju  
danje svjetlo. Tko zna što bi mogla pomisliti  
o sebi.

---

Bezobrazluk svojstven jednoj kroatistkinji!  
Odgrizao bih ti nos da ga odavno nisi izgubila.
