---
title: "Dva dnevnika jedne ludosti"
description: "Svakoga dana u isto doba u dnevnik zapišem - danas ćeš je pustiti..."
date: 2016-10-25
update: 2016-10-25
tags:
  - poezija
  - iz-književne-ostavštine
---

Svakoga dana u isto doba u dnevnik zapišem:  
danas ćeš je pustiti, Ante – niste jedno za drugo.  
I tako već godinu dana. Tako već ljeto drugo.

Uvečer me pijana pijanog kući svojoj vodi.  
Podlo se smješka i kazuje: ovo je posljednji put.  
Budim se, njezinim tijelom kao dekom zaogrnut.

Pod punom ratnom spremom, svjetlo provaljuje u sobu.  
Prve nesuglasice počinju već od jutra rana –  
miljenici noći, okorjeli protivnici dana.

Više doista nema smisla, jednostavno ne ide,  
ispisuje moja stara lula po zraku kavane,  
činjenice predugo i beznadno osporavane.

---

Svakoga dana u isto doba u dnevnik zapišem:  
pustit ćeš ga danas, Marina – niste jedno za drugo.  
I tako već godinu dana. Tako već ljeto drugo.

Uvečer ga pijanog pijana kući svojoj vodim.  
Gad se smješka i kazuje: znam, ovo je posljednji put.  
Budim se, oko mene ruke njegove kao kaput.

Svjetlo provaljuje u sobu pod punom ratnom spremom.  
Prve nesuglasice počinju već od jutra rana –  
ljubavnici skloni noći, ljuti protivnici dana.

Više doista nema smisla, jednostavno ne ide,  
ispisuje moja cigareta po zraku kavane,  
činjenice predugo i suludo osporavane.

---

I danas će oboje u dnevnik zapisati isto:  
„danas je taj dan – uistinu nismo jedno za drugo“.  
Navečer će se naći i ljubit će se – dugo, dugo.

I proći će večer, doći će jutro, dan bilo koji –  
dan što u njihovom dnevniku sate do noći broji
