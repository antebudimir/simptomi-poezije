---
title: "Elle et lui"
description: "Malo po malo – najprije ću zaboravom prekriti boju..."
date: 2013-06-22
update: 2013-06-22
tags:
  - poezija
  - rezovi
series: "Rezovi"
---

<p style='font-size: 1rem; font-style: italic; text-align: right;'>Je me souviendrai de toi comme
de l’oubli de l’amour même.<br>Marguerite Duras</p>

Malo po malo –  
najprije ću zaboravom prekriti  
boju tvojih očiju, plavih.

Progutat će te senilnost koja otpor zaboravlja.

Ne želim te pokopati, ne želim!  
Svakodnevno evociram dane naše  
a dolazi mi jezovita činjenica  
iščezavanja valjanog razloga  
za pamćenje.

Zatim će na red doći ruke.  
Doživljaj tvoje kože.  
Glas, ramena, pogled –  
konture lica uopće.

Malo po malo.

Čeznem za tragovima našeg života,  
svaki sat sve manje.  
Drhtim pri zaboravljanju takve ljubavi.

Bio je to gradić skrojen za idilu.  
Ona se trebala zvati kao i ti.  
Hodam za tobom  
kada si već odavno zakrenula za ugao.

Previdjet ću čas  
tvog konačnog odlaska.  
Nećemo se oprostiti,  
kao ni prvi put.

Čitav se svijet odvojio od zemlje  
i strmoglavio poput meteora!

S vremenom, mučnina će proći –  
sve će nestati i ništa mi od tebe neće ostati  
i ništa mi neće nedostajati.

Čemu poricati očiglednu nužnost zaborava?

Još pamtim tren  
kada si izgovorila svoje ime.  
Međutim, vremena je dovoljno.

Tko si ti?

Hirošima, ljubavi moja.  
Tako ću te zvati kada ću se prisjećati  
jer imena tvoga neću se sjećati.

Malo po malo.

Hirošima, ljubavi moja:  
nikada se više nećemo sresti.
